

končano njuno je in marsik'tero

življenje, kri po Kranji, Koratáni

prelita, napolnila bi jezéro.



Gnijó po polju v bojih pokončáni

trum srčni vójvodi in njih vojšaki,

sam Črtomír se z majhnim tropom brani.



Bojuje se najmlajši med junaki

za vero staršov, lepo bog'njo Živo,[3]

za Črte, za bogóve nad oblaki.



On z njimi, ki še trd'jo vero krivo,

beží tja v Bôhinj, v Bistriško dolino,

v trdnjavo, zidano na skalo sivo.



Še dandanašnji vidiš razvalino,

ki Ajdovski se gradec imenuje,

v nji gledaš Črtomírovo lastnino.



Devetkrat veči množ'ca jih obsuje,

in zveste straže krog in krog postavi,

odvzame up jim vse pomóči tuje;



visoke odre tamkej si napravi,

zidovje podkopúje, vrata seka;

ne polastí se njih, ki so v trdnjavi.



Šest mescev moči tla krvava reka,

Slovenec že morí Slovenca, brata -

kakó strašnà slepota je človeka!



Ko niso meč, sekira in lopata

jih mogle, lakota nepremagljíva

pretí odpreti grada trdna vrata.



Dalj Črtomir jim reve ne zakriva,

besede te tovar'šem reče zbranim:

»Ne meč, pregnala bo nas sreča kriva.



Le malo vam jedila, bratje, hranim,

braníli smo se dolgo brez podpore,

kdor hoče se podati, mu ne branim;



kdor hoče vas dočakat' tèmne zore,

neprôste dni živét', nočém enake,

ne branim mu, al' jutra čakat' more.



S seboj povabim druge vas junake,

vas, k'terih rama se ukloniti noče;

temnà je noč in stresa grom oblake;



sovražnik se podál bo v svoje koče,

le majhen prostor je tje do goščáve;

to noč nam jo doseči je mogoče.



Narvéč svetá otrokom sliši Slave,[4]

tje bomo našli pot, kjer nje sinovi

si prosti vól'jo vero in postáve.



Ak' pa naklonijo nam smrt bogovi,

manj strašna noč je v črne zemlje krili,

ko so pod svetlim soncem sužni dnovi!«



Ne zapusti nobeden ga v ti sili,

molčé orožje svoje vsak si vzame,

strahljívca v celem ni imel števili;



al' komaj vrata so odprta, vname

se strašen boj, ne boj, mesarsko klanje:

Valjhún tam s celo jih močjó objame.



Tud' on se je zanésel na njih spanje,

prelesti mislil je ozidje grada,

in ponevédoma planiti nanje.



Ko svojo moč najbolj vihar razklada,

okrog vrat straža na pomoč zavpije,

in vstane šum, da mož za možem pada.



Ko se neúrnik o povodnji vlije,

iz hriba strmega v doline plane,

z derečimi valóvami ovije,



kar se mu zoper stavi, se ne ugane

in ne počije pred, da jez omaga;

tak vrže se Valjhún na nekristjane.



Ne jenja préd, doklèr ni zadnja sraga

krví prelita, dòkler njih kdo sope,

ki jim bilá je vera čez vse draga.



Ko zor zasije na mrličev trope,

ležé, k' ob ajde žetvi al pšenice

po njivah tam ležé snopóvja kope.



Leži kristjanov več od polovice;

med njimi, ki so padli za malike,

Valjhún zastonj tam išče mlado lice

njegà, ki kriv moritve je velike.