




Padala nebeška mana

Izraelcem je v puščavi;

zginila je, ak' pobrana

ni bilà ob uri pravi.



Kak' lepo se rosa bliska,

dokler jutra hlad ne mine!

Komaj sonce bolj pritiska,

bo pregnana od vročine.



Rožice cvetó vesele

le ob času let'ne mlade;

leto pošlje piš in strele,

lepo cvetje jim odpade.



Roža, rosa ino mana

vaša je mladost, dekleta!

Svet'jem, naj ne bo zaspana,

ki cveto ji zlata leta.



Fante zbiraš si prevzetna,

se šopiriš, ker si zala;

varji, varji, de priletna

samka se ne boš jokala!



